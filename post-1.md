## חתימה טובה

אמיר ואני הולכים לחתום בלשכת התעסוקה. עושים את זה ביום שלישי בתשע וחצי (אם כי אמיר מאחר כרגיל). מביני דבר הסבירו לנו שנתבקש לבוא כל שבוע לטקס החתימה באותו יום ואותה שעה, ויום שלישי נבחר בקפידה. אנחנו מגיעים באופניים וקושרים אותם בחוץ על הגדר כי יש רק ארבע עמדות יעודיות מול משרדי הממשלה. למובטלים, כאמור, יש אוטו. עוברים בידוק בכניסה, עולים שתי קומות למעלה בדרגנוע ושמאלה עד הסוף פלוס עוד בידוק בטחוני מדוקדק יותר ועוד שתי קומות במעלית ועוד פניה לכיוון כלשהו. **חרדה-מהתנפצות-אל-ביורוקרטיה-רמה-6**. שני שומרים בלבוש של שב"כ. אינטראקציה ראשונה.

סלקציה. אמיר אקדמאי והוא מופנה לעמדה לאקדמאים. אני מופנה לעמדה 16 עם פתק שהסדרן מהשב"כ רשם עליו "16" בעט, לפקידה בשם ניקיטה. אמיר נעלם ואני מוצא בקושי את העמדה שלי כי כתוב עליה 16 אבל יושב שם גבר וזה מבלבל כי קשה לי להאמין שקוראים לו ניקיטה. מערכת התורים מהעתיד מסתכמת בדף ועט שתלויים על העמדה של ניקיטה פלוס תחזוקה קבוצתית מתמדת של דורשי העבודה, בלי התערבות של ניקיטה. הדף מלא אופי, אבל אפשר להבין ש"מירי" היא האחרונה בתור, ואני רושם את עצמי מתחתיה. אני מחליט גם לאתר אותה באומץ בין האנשים, כלומר לדבר איתם, כלומר **אינטראקציה-סוציאלית-רמה-8**. שורת הכסאות הרשמית נמצאת כמה מטרים ממול לעמדה אבל מפאת מערכת התורים המתוחכמת התפתחה לה שורת כיסאות מאולתרת בקרבת הדף והעט. אני יושב במקום לגיטימי מאחור, עירני לכל תזוזה של "מירי".

אמיר חוזר ומספר שיש המון אקדמאים בתור. פתאום הוא נראה גבוה יותר ונקי. התור אצל ניקיטה מתקדם בזריזות ואמיר הולך שוב. מירי נדרכת במקומה, היא זיהתה מישהו שזיהה מישהי שעכשיו תורה. הרעד עובר בכולנו כמו בדומינו וממשיך מאחורי. 

אני נעמד ומשתין שתן סימון טריטוריה מטאפורי מסביב לעמדה, כי "מירי" כבר אצל ניקיטה. הפרצוף שלה דאוג קצת והיא מהנהנת בהבנה למשמע משהו שאני לא שומע. יש לה שביס ופנים מאופרות מדי. היא קמה ללכת ואני מתקרב לעבר ניקיטה ואיתי עוד איש מבוגר עם זקן וכיפה שזז באסרטיביות. אני ממלמל משהו שאני לא מבין אבל מנסה להעביר את המסר - *אני לא מוותר פה חביבי, אני אחרי "מירי", כיפה לא כיפה.* אני מוצא את עצמי בכיסא הכבוד, מחכה לאיזו צעקה או משהו, אבל לא קורה כלום מאחורי.

ניקיטה מבקש תעודת-זהות. יש לי. הבאתי. עם ספח והכל. לא מובן מאליו. וגם טפסים. משכורות. מכתב פיטורין. הנה, קח ניקיטה, הבאתי הכל. תכננתי מראש. הוא מסביר לי שחודשיים עכשיו יחפשו לי עבודה "בתחום" מה שקוראים "עבודה מתאימה". ואחרי חודשיים אפשר להציע לי כל עבודה. אני מופתע ושואל אם זה לא צריך להיות בהתאם למשכורת האחרונה שלי. הוא אומר שלא ונדמה שהכעסתי אותו עם השאלה הזו. הוא מסביר שאני צריך לבוא בכל יום ראשון בין שמונה וחצי לעשר לחתום. אני מצניע את האכזבה שלי. מביני הדבר לא מבינים דבר. ניקיטה מכין לי פנקס ולוקח ממני עוד כל מיני פרטים שנדמה שהוא שולף לי ישירות מהמוח בלי שאני ממש בוחר לענות לו. מגיש לי את הפנקס ומשחרר אותי ללכת.

![פנקס](http://i.imgur.com/brJD9DJ.png)

אמיר עוד לא סיים ואני הולך לשירותים להרגע וחוזר והוא עוד בתור. אני מחכה לו תקופת זמן כלשהי. את רוב הזמן אני מבלה בלהיות עצוב שאני לא אקדמאי ושאני צריך להגיע לכאן בחודשים הקרובים כל יום ראשון מוקדם מאוד בבוקר. אמיר מהנהן די הרבה. אני חושב שהוא מנסה להפנט את הפקיד. כשהוא מסיים הוא מספר לי שהכניסו אותו למאגר הביומטרי ורק אז אני מבין שאני לא משתתף במשחק מהעתיד של טביעת האצבע. אני צריך לעמוד בתור ולהגיע אל ניקיטה כל שבוע מחדש. *יבבה*.

אנחנו מחליטים למהר לביטוח לאומי ולהגיש תביעה. שם הכסף. זה לא אותו בניין אבל לא רחוק מדי. באופניים זה מהיר אבל שוב אין מספיק מקום לקשור אותם בחוץ. בפנים הבודקת הבטחונית מגלה לי שני כיסים בתיק שלא ידעתי שקיימים. אין שם נשק. הלובי מלא ורועש. ראשי סחרחר. אני ואמיר ממלאים את הטופס במקביל, הוא שואל אותי שאלות ומתייעץ איתי וזה מעודד כי אני שוכח לרגע שהוא אקדמאי ואני לא. אנחנו מסיימים יחד ומגישים את הטפסים לגברת נחמדה שעושה 20 דברים בבת אחת וטוענת בחיוך שהיא מולטיטאסקרית. היא מוציאה לי סיסמא ל"אינטרנט" כדי שאוכל לבדוק ב"אינטרנט" אם קיבלו את התביעה שלי. לאמיר יודיעו ב"סמס". כל הטפסים נכנסים למעטפה חומה ונזרקים לקרטון גדול עם עוד כ100 חבילות תביעה כאלה.

אמיר מזמין אותי לחומוס כפיצוי על זה שהוא איחר וחיכיתי לו למטה המון זמן. אנחנו מדברים על איך נדפקתי שאני לא אקדמאי והוא מסביר לי מה "מביני דבר" מציעים לעשות כדי להתמודד עם "עבודות מתאימות" שמציעים לך שהן לא בדיוק מתאימות. אני כבר לא כל כך בטוח שאני רוצה להקשיב ל"מביני דבר", אבל אני מאזין בכל זאת ומתעניין. אני מחליט שאלך עם כל הסיפור הזה איזו כברת דרך, אפילו אם יציעו לי "עבודה מתאימה", ומחליט לכתוב את הבלוג הזה.

יום שלישי, בוקר.
